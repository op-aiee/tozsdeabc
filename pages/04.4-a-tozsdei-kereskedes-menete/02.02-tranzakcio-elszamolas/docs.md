---
title: 'A tőzsdei tranzakciók elszámolása'
---

A Budapesti Értéktőzsde rendszerében létrejött tranzakciót követően nem azonnal kerül a befektető birtokába, azaz a befektetési számlájára az adott részvény vagy termék, mivel az ügylet elszámolásának, a tényleges teljesítésnek átfutási ideje van. A tőzsdei ügylet létrejöttekor megkezdődik a részvények esetén két napos elszámolási ciklus, mely során az eladó és a vevő számlája között rögzítik az ügylethez kapcsolódó pénz és értékpapírmozgásokat.

Az elszámolási ciklusra a részvényesi jogok gyakorlásánál is ügyelni kell, hiszen például az osztalékfizetés vagy közgyűlés napja előtt bizonyos idővel már ténylegesen rendelkeznünk kell az adott értékpapírral.

A részvényvásárlás fedezetéül szolgáló összeget azonban rendszerint az ügyletkötés előtt el kell helyezni a befektetési szolgáltatónál, viszont egy értékpapír adott napon történő eladása esetén az ügylet ellenértéke csak az elszámolási ciklus végén, két nappal később válik elérhetővé.

A tranzakciók tényleges elszámolásának kifutási ideje azonban nem akadályozza a folyamatos kereskedést, mivel az elszámolásától függetlenül a pozíciók valós időben is nyilván vannak tartva a szolgáltatóknál, ebből kifolyólag nem kell megvárnunk az elszámolási ciklus végét ahhoz, hogy „virtuális&quot; (csak két munkanap múlva elérhető) egyenlegünk terhére akár azonnal új ügyleteket kössünk.

A short ügylet – hogy adhatunk el részvényt anélkül, hogy birtokolnánk azt?

A short ügylettel vagy más néven rövidre eladással a termék árfolyamának esésére tudunk spekulálni. Gyakorlatilag úgy adunk el valamit, hogy az előtte nem volt a birtokunkban. Mégis hogyan lehetséges ez? Azok a befektetők, akik korábban megvásároltak egy eszközt, de a közeljövőben nem kívánják eladni (például a hosszútávra befektető nyugdíjpénztárak vagy befektetési alapok), egy időre kölcsönadják azt. Aki shortolni szeretne, előbb meghatározott futamidőre külön díj ellenében és speciális megállapodás keretében kölcsön kéri az értékpapírt, amit ezután már el tud adni. Amikor a shortban pozícióban lévő befektető úgy dönt, hogy lezárja a pozícióját (vagy lejár az értékpapír kölcsönzés futamideje) visszavásárolja az adott papírt ezzel realizálva az eredményt, és visszaadja a kölcsönvett mennyiséget.

Magyarország egyetlen központi értéktáraként a KELER Zrt. feladata az összes hazai kibocsátású dematerializált értékpapír állományának – beleértve a BÉT-en kereskedett értékpapírokat - naprakész és teljes körű nyilvántartása, a befektetési szolgáltatók (közvetítők) és értékpapír kibocsátók értékpapírszámláinak vezetése. A végbefektető ügyfelek és a befektetési szolgáltatók saját tulajdonú értékpapír állományát elkülönített alszámlán, alapvetően gyűjtő elven tartja nyilván a KELER, a befektetési szolgáltatóktól kapott instrukciók alapján.

A megbízások teljesítéséről a befektetési szolgáltatók az ügylet megkötését követően haladéktalanul értesítik a befektetőt. A rendszeres számlakivonatokat havonta kapja a befektető, amennyiben a rendszeres értesítésen túlmenően eseti számlakivonatot kér, azért általában külön díjat kell fizetni.

**Day-trade**

A napon belüli üzletelés speciális esete a day-trade, amikor az adott napon nyitott pozíciónkat még ugyanazon kereskedési napon belül lezárjuk. Ezzel a módszerrel kimondottan spekulációs célú, az adott részvények napi árfolyam-elmozdulásait kihasználó ügyleteket köthetünk kisebb költséggel, mivel a day-trade ügylet esetében a felszámított tranzakciós díjak rendszerint alacsonyabbak, mint a normál kereskedés során.

Emellett a napon belüli ügylet optimális spekulációs eszköz is lehet, mivel a befektetési szolgáltatók engedélyezhetik a náluk elhelyezett tőkénél nagyobb értékű pozíciók nyitását, vagyis a tőkeáttétel alkalmazását. A befektetési szolgáltató üzletszabályzatának és az adott értékpapír kockázatának és likviditásának függvényében is változhat az ügyletre igénybe vehető tőkeáttétel legnagyobb megengedett mértéke, valamint az igénybe vehető díjkedvezmény is.

A day-trade-et végző befektető napvégi értékpapír egyenlege szükségszerűen 0, a pénzoldalon pedig a vételi és eladási ügylet során realizált árkülönbözet elszámolása történik meg, ami a befektető számára nyereségként vagy befizetési kötelezettségként jelentkezik.