---
title: 'Néhány szó a BUX indexről'
---

A piaci általános áralakulás nyomon követésének legegyszerűbb módja a tőzsdei indexek figyelemmel kísérése. A BÉT hivatalos főindexe, a BUX a piac legjelentősebb részvényeinek átlagos árváltozását mutatja folyamatosan, minden kötés után automatikusan bekövetkező frissítésekkel.

Az index felépítését legegyszerűbben egy olyan kosárként lehet elképzelni, amelybe az indexben szereplő részvények meghatározott mennyiségét elhelyezték. Ez a kosár egy több ezermilliárdos vagyont jelent, amelynek értéke együtt változik a kosárban lévő értékpapírok árával. Természetesen a nagyobb bevezetett mennyiséggel és értékkel rendelkező cégek árváltozása jobban hat az egész kosár értékének változására, így az index változását is elsősorban a vezető részvények határozzák meg (OTP, MOL, MTELEKOM, RICHTER), tehát a súlyuk nagyobb a kisebb papírokénál.

Az összehasonlíthatóság kedvéért az index értékét mindig a kezdő értékhez viszonyítva adják meg. A BUX index kezdő értékét 1000-nek tekintik, amit az 1991. január 2-i árak alapján határoztak meg. Így például 2016-ben az index záróértéke 32 003 pont volt, ami azt jelenti, hogy 1991 és 2016 között a részvényárak átlagosan 32-szeresükre emelkedtek. A különböző indexek aktuális értékének összehasonlításával nem lehet következtetéseket levonni, hiszen az index értéke erősen függ attól, hogy milyen bázisról és mikor indult, valamint különböző devizában számolt indexek esetén a devizaárfolyamok is okozhatnak eltérést.

A BUX index összetételének meghatározása szigorú, objektív szabályrendszer alapján történik évente kétszer, márciusban és szeptemberben. Ennek módja, illetve az index számításának részletes metódusa a BUX index kézikönyvében található, amely letölthető a [Budapesti Értéktőzsde Zrt. honlapjáról](https://bet.hu/pfile/file?path=/site/Magyar/Dokumentumok/Befektetok/Indexek/Magyar_Indexek_Kezikonyv_20160901.pdf1).

**Az index, mint viszonyítási alap**

A befektetők számára a legfontosabb információt az index értékének folyamatos változása, illetve a változás mértéke adja, mégpedig százalékos formában kifejezve. Ez a szám az, amely megmutatja, hogy az adott piacon (a BUX esetében a BÉT-en) a részvénybefektetések átlagosan hány százalékos hozamot biztosítottak. Így pl. ha a BUX index egy fél év alatt 10 százalékkal emelkedett, míg az általunk választott részvény értéke 15 százalékkal ér többet, akkor abból láthatjuk, hogy jól választottuk meg befektetésünket, mert túlteljesítettük az átlagos piaci hozamot. Az indexek teljesítményének, vagyis százalékos változásának segítségével hasonlíthatjuk össze a különböző piacokon – országokban, régiókban, vagy iparágakban – elérhető átlagos hozamokat.