---
title: 'A befektetési szolgáltató szerepe'
taxonomy:
    category:
        - docs
---

Ahhoz, hogy a tőzsdén fektessünk be, mindenekelőtt szükségünk van egy befektetési szolgáltatóra (bankra vagy brókercégre). Ők azok az intézmények, akik értékpapírszámlát vezetnek az ügyfelek részére, és végrehajtják a tőlük származó megbízásokat, mivel ők rendelkeznek kereskedési joggal a tőzsdéken. Emellett szerepük azért is kulcsfontosságú az értékpapírpiacon, mert egyrészt leveszik az értékpapírokkal kapcsolatos teendők jelentős részét (pl. az osztalék felvétele) a befektetők válláról, másrészt – mivel lényegesen több és erőforrás és szaktudás áll a rendelkezésükre – hasznos, sokszor felbecsülhetetlen értékű döntéstámogató tanácsokkal látják el ügyfeleiket.

A technikai fejlődés eredményeként a befektetési szolgáltatóval való kapcsolattartás, és ezáltal a tőzsdén való üzletelés jelentősen leegyszerűsödött, megbízásainkat már nem kell személyesen vagy telefonon megadnunk, internetes felületeken keresztül lehetőség van kereskedni köszönhetően az automatikus ügyletkezelő rendszereknek.

Az emberi beavatkozás (pl. bankfióki ügyintéző, telefonos bróker) hiánya, azonban önmagában nem feltétlenül jelent nagyobb biztonságot: függetlenül a kapcsolattartás és megbízás megadás módjától a befektetési a szolgáltató kiválasztásánál és a velük kötött szerződések kezelésénél körültekintően kell eljárnunk.