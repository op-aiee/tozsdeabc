---
title: 'Hogyan válasszunk szolgáltatót?'
taxonomy:
    category:
        - docs
---

Az alaptevékenységen túl a befektetési szolgáltatók (befektetési szolgáltatást is nyújtó bankok és brókercégek) között jelentős különbségek lehetnek, érdemes ezért több, alább felsorolt szempont alapján figyelmesen összehasonlítani őket.

#### Biztonság

Az első és legfontosabb kritérium a biztonság. Magyarországon csak a Magyar Nemzeti Bank, mint fejügyeleti szerv (vagy adott esetben más EU-s székhelyű felügyeleti szerv) engedélyével végezhet befektetési tevékenységet egy vállalkozás, ezek listája az MNB honlapján elérhető. Amellett, hogy az engedéllyel nem rendelkező cégeket kiszűrhetjük, ugyanitt utánajárhatunk annak, hogy követett-e el valamilyen szabálytalanságot, illetve részesült-e hatósági elmarasztalásban.

A cégek honlapján, esetleg más elektronikus cégnyilvántartásból megtudhatjuk, hogy mennyire stabil a pénzügyi háttere, mennyire átlátható a tulajdonosi szerkezete. Azt sem árt tudni, hogy melyik országban van a társaság bejegyezve, és hogy probléma esetén hogyan léphetünk kapcsolatba a szolgáltatóval.

**Költségek**

A bankok és brókercégek által felszámított díjak nagyon fontos tényezők, ugyanakkor egyáltalán nem biztos, hogy a legolcsóbb a legmegfelelőbb számunkra. Akár egy telefon előfizetésnél, befektetési tevékenységünktől is függ az, hogy melyik szolgáltatáscsomag a legmegfelelőbb számunkra.

A befektetési szolgáltatók által alkalmazott díjak alapvetően négy fő csoportra oszthatók:

**Számlavezetéshez kapcsolódó díjak**

Ebbe a csoportba tartoznak az ügyfélszámla, értékpapírszámla, értékpapír letéti számla és pénzforgalmi számla nyitásának egyszeri és vezetésének folyamatos díjai, valamint az ezekből készített kivonatok esetleges díjai.

**Kereskedési megbízások díjai (tranzakciós díjak)**

Aktívan kereskedő befektető számára ez a díjtétel a legjelentősebb. A tőzsdén végrehajtott kereskedési tranzakciók jutalékait a végrehajtott tranzakció árfolyamértékének százalékában szokás meghatározni. Ehhez gyakran kapcsolódik egy tranzakciónkénti minimum fix díjtétel, melyre kis összegű megbízások estén fokozottan érdemes figyelni.

**Pénzforgalomhoz kapcsolódó díjak**

A befektetési tranzakciók lebonyolítása az ügyfélszámlán elhelyezett pénz felhasználásával történik. Az ügyfélszámlára történő pénztári befizetésekhez, az ügyfélszámláról történő pénztári kifizetésekhez, valamint az ügyfélszámláról történő átutaláshoz különböző díjtétel tartozhat.

**Értéktári szolgáltatásokhoz kapcsolódó díjak**

Az ügyfelek értékpapírjának elhelyezéséhez és mozgatásához is kapcsolódnak díjtételek. Az ügyfél számára a befektetési szolgáltató esetenként díj ellenében végzi az értékpapírral kapcsolatos teendőket, így külön költséggel vállalják a letétkezelést, a kamatok és az osztalék beszedését, vagy értékpapírok az ügyfél számlák közötti transzferálását.

**Elérhető szolgáltatások köre**

A szolgáltatások köre az egyszerű végrehajtói, adminisztratív típusú szerződésektől az egészen komplex, tanácsadással és döntéstámogatással kiegészített csomagokig terjedhet.

A **befektetési tanácsadó nélküli befektetés** azoknak ideális, akik kellő piacismerettel rendelkeznek ahhoz, hogy szakértői segítség nélkül, önállóan kezeljék befektetésüket. Ekkor a brókercég vagy bank szerepe csak technikai, az ügyfél megbízásainak végrehajtására korlátozódik.

Ha a **befektetési tanácsadást** választjuk, már jelentős támogatást kapunk brókerünktől a megfelelő termékek és ügyletek megválasztásához. Fontos azonban, hogy a meghallgatott tanácstól függetlenül a befektetési döntést továbbra is saját magunk hozzuk meg, így a döntéssel járó felelősség is a miénk.

Amennyiben a konkrét befektetési döntéseket is szeretnénk szakemberre bízni, köthetünk **portfóliókezelési szerződést.** Ekkor csak a számunkra előnyös befektetési politikát kell kiválasztanunk (preferált értékpapírok, vállalt kockázat és elvárt hozam, stb.), a konkrét eszközök kiválogatása és a tranzakció végrehajtása már a portfóliókezelő feladata, aki a teljesítményfüggő díjazáson keresztül válik érdekeltté a befektetésünk sikerében.

A különböző befektetési vállalkozásoknál eltérő a **kereskedhető termékek** köre. A Budapesti Értéktőzsde honlapján megtalálható a BÉT különböző szekcióiban aktuálisan kereskedési joggal rendelkező cégek [listája](https://bet.hu/oldalak/kereskedocegek). Számlanyitás előtt mindenképpen érdemes tájékozódni az adott szolgáltatónál elérhető termékek listájáról.

**Megbízási lehetőségek**

A megfelelő befektetési szolgáltató kiválasztásánál a döntéstámogatás mértékén kívül az is fontos szempont, hogy milyen módon szeretnénk megbízásokat adni.

Függetlenül attól, hogy kívánunk-e tanácsadási vagy konzultációs lehetőséget igénybe venni, érdemes olyan szolgáltatót választanunk, ahol a megbízásainkat **internetes felületen vagy mobil applikáción** keresztül is tudjuk intézni. Ezek az eszközök bármikor azonnal rendelkezésünkre állnak, segítségükkel gyakorlatilag emberi beavatkozás nélkül kereskedhetünk.

Amennyiben az adott cégnél csak korlátozott a lehetőség személyes kapcsolattartásra (pl. diszkont brókercégek), alacsonyabb lehet a szolgáltatás költsége is, azonban szakértői támogatás hiányában hibás vagy nem megalapozott megbízásainkról sem feltétlenül kapunk figyelmeztetést, csak a rendszerbe épített alapvető biztonsági korlátokra (pl. szokatlanul magas összeg esetén az ajánlat visszautasítása stb.) támaszkodhatunk.

Az interneten keresztüli kereskedést a piaci információkat nyújtó szolgáltatáscsomagok tehetik teljessé, mellyel lehetőségünk van a valós idejű kereskedési adatok (pl. árfolyamgrafikonok) birtokában, a pillanatnyi piaci helyzetnek megfelelően közvetlenül rögzíteni megbízásainkat. A legfontosabb kereskedési adatok a Budapesti Értéktőzsde honlapján is elérhetők 15 perces késleltetéssel.

**Telefonon** adott megbízások esetén kihasználhatjuk a vonal másik végén lévő szakember segítségét is, aki adott esetben felhívhatja a figyelmünket a befektetésünket befolyásoló hírekre vagy eseményekre, emellett attól is megkímélhet, hogy hibás vagy hiányos, esetleg szándékunkkal nem egyező ajánlatot vigyünk be a rendszerbe.

**Személyes ügyintézésre** ma már csak a számlanyitáshoz van feltétlenül szükség. Amennyiben nem pusztán konkrét megbízásokat adnánk, az élő privátbanki szolgáltatás vagy tanácsadás – felár ellenében – segítségünkre lehet összetettebb és hosszabb távra szóló befektetési döntések meghozatalában és végrehajtásában.

A megbízások biztonságát és visszakereshetőségét típusától függően különböző módszerekkel garantálják. A telefonbeszélgetések elején jelszóval kell azonosítanunk magunkat, és kötelezően tárolandó hangfelvétel is készül. Az internetes felületekre való belépés esetén szintén jelszóval, vagy tokennel azonosíthatjuk magunkat.

**Szerződéskötés, számlanyitás**

A részvények és más értékpapírok nyilvántartásához nem elegendő egy banki folyószámla, hanem befektetési szolgáltatónál – banknál vagy brókercégnél – vezetett speciális számlák - értékpapírszámla és hozzá kapcsolódó különböző alszámlák (a továbbiakban: befektetési számlacsomag) - megnyitása szükséges. Fontos kiemelni, hogy a befektetési számlán az értékpapírokon kívül van lehetőség pénzeszközök nyilvántartására is, azonban a hatályos jogszabályok alapján az itt megvalósult  pénzmozgásoknak kizárólag a befektetési szolgáltatási tevékenységhez kell kapcsolódnia (pl. részvényvásárláshoz pénzfedezet biztosítása), pénzforgalmi tevékenység nem végezhető (pl. bankkártya műveletek, kimenő utalás lakás vásárláshoz, villanyszámla befizetés stb.)

A konkrét pénzügyi vagy befektetési szolgáltatásokat népszerűsítő hirdetések, szórólapok, és egyéb tájékoztatók – terjedelmükből fakadóan – nem tartalmaznak minden, az ügyfél számára releváns információt. Minden befektetési vállalkozásnak kötelező nyilvánosan elérhetővé tennie Üzletszabályzatát, mely részletesen leírja az összes általa végzett tevékenység feltételeit. Szerződéskötés előtt az Üzletszabályzatban ellenőrizhetjük a megbízások kezelésével kapcsolatos eljárások és a számlák kezelésének körülményeit, a hozzá kapcsolódó kondíciós listában vagy díjjegyzékben pedig a megbízásokkal és egyéb szolgáltatásokkal kapcsolatos díjakat nézhetjük meg.

Az általános szabályokon és irányelveken túlmenően a konkrét ügyfél által igénybevett szolgáltatásokhoz kapcsolódó feltételeket a létrejött szerződés tartalmazza. Ezeknek a dokumentumoknak a figyelmes áttanulmányozására mindenképpen szánjunk elegendő időt és energiát (nem szükséges azonnal a helyszínen döntenünk), hiszen saját pénzügyi helyzetünket akár hosszú évekre meghatározó döntést hozunk, nem mindegy tehát, hogy milyen jogokat és kötelezettségeket vállalunk magunkra a szerződés aláírásával.

#### Befektetési szolgáltató váltása

Amennyiben úgy döntünk, hogy az eddigi befektetési szolgáltatónk helyett egy másikat választunk, úgy első lépésként számlaszerződést kell kötni a kiválasztott szolgáltatóval, mellyel egyidejűleg a szükséges alszámlák is megnyitásra kerülnek. Ezt követően legegyszerűbb (és általában a legolcsóbb) megoldás a pénzforgalmi számlánkon szereplő összeg átutalása és az értékpapírszámlánkon szereplő értékpapírok áttranszferálása azon számlaszámokra, amelyeket az újonnan választott befektetési szolgáltatónk megad.

Fontos tudni, hogy dematerializált (eletronikusan nyilvántartott) értékpapírok esetén más mód nincs az értékpapírok mozgatására!

Végül ne feledkezzünk meg – amennyiben döntésünk végleges – a korábbi számlánk megszüntetéséről, hiszen ellenkező esetben a számlavezetés díját továbbra is felszámolhatják.