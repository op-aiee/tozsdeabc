---
title: Fogalomtár
---

##### Ajánlati könyv

Egy adott értékpapírra vonatkozó vételi és eladási ajánlatokat tartalmazó „könyv&quot;, melyben az egyes ajánlatok ún. prioritási sorrendben szerepelnek. Eszerint a jobb árú ajánlat megelőzi a rosszabb árú ajánlatot, míg az azonos árú ajánlatok közül elsőbbséget élvez a korábban megtett ajánlat.

##### Arbitrázs ügylet

A piac működési / árazási zavarait kihasználó olyan ügylet, illetve ügyletek együttese, melynek során kockázat vállalása nélkül extraprofitra teszünk szert.

##### Árjegyző

Folyamatos vételi és eladási kötelezettséget vállal egy adott értékpapírra vonatkozóan meghatározott, általában szűk vételi és eladási ár különbség mellett.

##### Átlagár

Az értékpapír adott napi kötési árainak a kötésben szereplő mennyiséggel súlyozott átlaga.

##### Befektetési szolgáltató

Olyan a BÉT-en kereskedési joggal rendelkező társaság (bank vagy brókercég), amelynek megbízást adhatunk tőzsdei ügyletek kötésére.

##### Bessz

Hosszabb ideig tartó csökkenő árfolyam tendencia.

##### BEVA

Befektető-védelmi Alap

##### CCP

Központi szerződő fél – Az elszámolóház által nyújtott szolgáltatás, mely garanciát ad az ügyletek teljesítésére az elszámolásban közvetlenül résztvevő felek (azaz a kereskedő cégek és nem a mögöttük álló megbízók) számára.

##### Day-trade

Napon belüli adás-vétel – egy adott értékpapír ugyanazon napon belül történő megvásárlása és eladása.

##### Dematerializáció

Az értékpapírok fizikai formájának megszűnése, amitől kezdve az értékpapírok csak számítógépes nyilvántartásban szerepelnek.

##### Elsőbbségi részvény

Az általános tulajdonosi jogok mellett speciális jogokat biztosító részvény. Leggyakoribb fajtája az osztalékelsőbbségi részvény, amely a rendes éves osztalék felett extra osztalék felvételére is jogosítja a tulajdonost.

##### Elszámolási ciklus

Az ügyletkötés és annak tényleges teljesítése között eltelt idő. Ez a részvényügyletek esetében 3 elszámolási napot jelent.

##### Értékpapírszámla

A dematerializált értékpapírról és a hozzá kapcsolódó jogokról az értékpapír-tulajdonos javára vezetett nyilvántartás.

##### Értékpapír letéti számla

Az ügyfél számára vezetett, az ügyféltől letéti őrzésre átvett értékpapír nyilvántartására szolgáló számla.

##### Fedezeti ügylet

Nyitott pozícióból eredő kockázatok csökkentésére kötött ügylet.

##### Hossz

Hosszabb ideig tartó emelkedő árfolyam tendencia.

##### Kapitalizáció

A tőzsdére bevezetett részvények összértéke – a bevezetett mennyiség szorozva az értékpapírok árával.

##### KELER

Központi Elszámolóház és Értéktár Zrt.

##### KELER KSZF

Központi szerződő fél, Magyarországon a CCP funkcióját látja el.

##### Közkézhányad

(Angolul: Free float) Azon részvényesek tulajdonában lévő részvények összessége, akik nem számítanak stratégiai befektetőnek, illetve részesedésük nem haladja meg az 5 százalékot.

##### Lombard hitel

Értékpapír vásárlása hitelből, amelynél a megvásárolt értékpapír jelenti a hitel biztosítékát.

##### Long / Hosszú pozíció

Olyan nyitott pozíció, amelyben a befektető az árfolyamok emelkedése esetén tesz szert jövedelemre.

##### Margin

A nyitott pozíciók esetleges kedvezőtlen értékváltozásának fedezetére előzetesen bekért biztosíték (legtöbbször készpénz vagy állampapír).

##### OTC piac

Tőzsdén kívüli piac (Over the Counter) – a szabványosított tőzsdei kereskedésen kívüli, nem, illetve csak kismértékben szabályozott piac.

##### P/BV mutató

Ár/Könyv szerinti érték – megmutatja, hogy a társaság piac által meghatározott ára hogyan viszonyul a számviteli nyilvántartásban szereplő cégértékhez. Értéke minél magasabb, annál pozitívabban értékelik a társaság tevékenységét.

##### P/E mutató

Ár/Egy részvényre jutó nyereség – összeveti a piaci értékítéletet a számviteli nyereséggel. Segítségével összehasonlítható hasonló profilú társaságok piaci megítélése. Értéke minél magasabb, annál pozitívabb a piac vélekedése.

##### Portfolió

A befektető által birtokolt befektetési eszközök összessége jelenti az adott befektető portfolióját.

##### MNB

Magyarország központi bankja, ami emellett a magyar tőkepiaci intézményrendszer felügyeletét ellátó szerveként is funkcionál.

##### Short / rövid pozíció

Olyan nyitott pozíció, amelyben a befektető az árfolyamok csökkenése esetén tesz szert jövedelemre.

##### Short selling

Rövidre eladás – egy adott értékpapír kölcsönvétele és ezzel egyidejű eladása, amivel az azonnali piacon rövid pozíciót lehet felvenni.

##### Bid-ask spread

Az ajánlati könyvben egy időpillanatban a legjobb vételi és eladási ár különbsége.

##### Törzsrészvény

Általános tulajdonosi jogokat megtestesítő részvény, az elnevezésből a „törzs&quot; előtagot legtöbbször el is hagyják.

##### Ügyfélszámla

Az ügyfél pénzeszközeinek nyilvántartására szolgáló, befektetési vállalkozás, hitelintézet, árutőzsdei szolgáltató által vezetett számla.

##### Volatilitás

Az értékpapír árának változékonyságát, ezzel az értékpapír árkockázatát mutató szám.