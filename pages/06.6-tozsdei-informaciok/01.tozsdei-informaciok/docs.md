---
title: 'Tőzsdei információk'
---

A tőzsdei kereskedés egyik legfontosabb sajátossága a nyilvánosság. A befektetők folyamatosan nyomon követhetik az árak alakulását, a tőzsdén lévő vállalatokra vonatkozó híradásokat, ami alapja a piac működésébe vetett bizalomnak, a piac stabilitásának. Az elérhető információk köre a valós idejű kereskedési adatoktól az időszakos statisztikákon és idősorokon át a kibocsátói hírekig terjed, és minden olyan információt érint, amely a megalapozott befektetői döntések meghozatalához szükséges.

Az elektronikus távkereskedés lényege, hogy a kereskedők saját irodájukból egy zárt számítógépes hálózaton keresztül kapcsolódnak a piachoz, és az ügyletkötések a számítógépes rendszeren belül automatikusan jönnek létre. Emiatt megszűnt a Tőzsde épületében a kereskedési tér, a befektetők pedig csak a hivatalos adatszolgáltatók, az ún. vendorok által nyújtott szolgáltatás keretében, elektronikus formában (általában interneten keresztül) láthatják a kereskedési adatokat.

**Ingyenesen hozzáférhető információk a BÉT honlapján**

A Tőzsde honlapján számos információ előfizetés nélkül, ingyenesen érhető el. A napon belüli, 15 perccel késleltetett kereskedési adatok, a nap végi historikus adatsorok, valamint a BUX és BUMIX indexek valós idejű értékei folyamatosan nyomon követhetők a BÉT honlapjának különböző aloldalain. A különböző időszakokra lekérdezhető kereskedési adatok mellett rendszeres piaci jelentések is megtalálhatók letölthető formátumban, csakúgy, mint a tőzsdei szabályzatok, a piac működésére vonatkozó legfontosabb információk, és elemzések.

Emellett a BÉT honlapja hivatalos közzétételi helyként szolgál a tőzsdei kibocsátók részére, mivel a tőzsdén jegyzett társaságok részvénykibocsátásukkal együtt azt is vállalják, hogy a társaság működését a nyilvánosság elé tárják. Ezáltal a befektetők folyamatosan betekintést nyerhetnek a kiszemelt befektetési célpont tevékenységébe, jövőbeli profitkilátásaiba, ami nélkülözhetetlen ahhoz, hogy felelős befektetői döntést hozzanak. A nyilvánosságra kerülő társasági információk köre alapvetően két területet ölel fel:

- A rendszeres jelentések (éves, féléves, negyedéves jelentés/időközi vezetőségi beszámoló) a vállalat megelőző időszaki teljesítményét mutatják be alapvetően számviteli beszámolási elvek szerint. Ez elsősorban a mérleg, az eredménykimutatás, illetve egyéb számviteli kimutatások nyilvánosságra hozatalát jelenti.
- A rendkívüli tájékoztatási kötelezettség minden olyan információ közzétételét jelenti, amely befolyásolhatja a társaság papírjainak áralakulását. Ez a gyakorlatban a társaság stratégiai döntéseit, akvizíciós terveit és lépéseit, nagyobb hitelfelvételeit vagy akár nagyobb megrendeléseit is jelentheti. Ezek az információk elérhetőek a BÉT honlapján, a kibocsátó honlapján, illetve az MNB hivatalos közzétételi helyén.

Ahhoz, hogy a nyilvános vállalati és kereskedési adatokból meg lehessen becsülni, vagy akár előre lehessen jelezni egy vállalat részvényárának alakulását, komoly pénzügyi ismeretre, elemzői tapasztalatra van szükség. A befektetési szolgáltatók rendszeresen készítenek elemzéseket, piaci összefoglalókat ügyfeleik számára, valamint befektetési ajánlásokkal segítik a befektetői döntéshozatalt, ezeket mindenképpen érdemes tehát figyelembe venni.

**Vendorok – a hivatásos adatszolgáltatók**

A tőzsdék valós idejű kereskedési adatai csak az úgynevezett vendorokon (disztribútorokon, adatszolgáltatókon) keresztül érhetőek el. Ezek a szolgáltatók a BÉT hivatalos, szerződött adatszolgáltatói, akik a BÉT információszolgáltatási szerződésének (ún. vendorszerződésének) aláírásával jogosultságot szereztek arra, hogy a BÉT valós idejű, késleltetett vagy napvégi tőzsdei kereskedési adatait eljuttassák a végfelhasználókhoz: intézményi és magánbefektetőkhöz, elemzőkhöz, és a média képviselőihez.

A vendorok közül számos befektetési szolgáltató online kereskedési felületek részeként biztosítja ügyfeleinek a befektetői döntések alapjául szolgáló valós idejű kereskedési adatokat. Az információ tartalma és megjelenítési módja és az elérhető kiegészítő szolgáltatások azonban szolgáltatónként változhatnak (ilyen kiegészítő szolgáltatás lehet a grafikonrajzoló, portfolió-kalkulátor stb.).

Azon vendoraink listája, akik a honlapunkon történő megjelenéshez hozzájárultak, elérhető a www.bet.hu honlapon a [Vendorok menüpont](https://bet.hu/oldalak/vendorok) alatt.