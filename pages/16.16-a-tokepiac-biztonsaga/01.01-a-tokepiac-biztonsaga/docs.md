---
title: 'A tőkepiac biztonsága'
taxonomy:
    category:
        - docs
---

#### Törvényi keretek

A tőzsdei kereskedés és tágabb értelemben az egész tőkepiac szigorú törvényi szabályok szerint működik, ami biztosítja a befektetők védelmét is egyben. A szabályozás alapja a Tőkepiacról szóló 2001. évi CXX. törvény (Tpt.) és a 2007. évi CXXXVIII. törvény (Bszt.) A szabályozás kiterjed a befektetési szolgáltatók, illetve a tőzsde működésére csakúgy, mint az ügyletkötésekre és az információk felhasználására. A törvényi felügyeletet a Magyar Nemzeti Bank garantálja, aki minden olyan esetben köteles eljárni, ha felé a piac bármely szereplőjével szemben panasszal élnek.

A tőzsdei megbízásunk leadásakor sokszor tehernek tekintett adminisztráció, illetve a telefonos megbízások esetén a beszélgetés rögzítése is a befektetők védelmét hivatottak szolgálni. Ezek a bizonylatok, illetve felvételek jelenthetik ugyanis később panaszaink alapját, amennyiben úgy érezzük, a befektetési szolgáltató nem a tőle elvárható gondossággal képviselte érdekeinket az üzletkötés során.

A brókercégekre vonatkozóan a bankokhoz hasonlóan nagyon szigorú szabályokat és tőkekövetelményeket határoznak meg, ami biztosítja, hogy a társaság rendelkezzen elegendő tőkeerővel az ügyfelek követeléseinek teljesítésére. (Bővebben lásd a befektetési szolgáltató választása fejezetben). Emellett törvényi előírás a befektetési szolgáltatók számára, hogy az ügyfélszámlán lévő pénzt nem forgathatják, azt csak az ügyfelek rendelkezése szerinti célra használhatják.

#### Intő jelek

Ha az általunk választott befektetési vállalkozásnál a következő jelek valamelyikét érzékeljük, érdemes gyanakodni, hogy befektetett pénzünk biztonságban van-e:

- Annak ellenére, hogy nem kötöttünk portfoliókezelési szerződést a befektetési vállalkozással, azt tapasztaljuk, hogy tudtunk és megkérdezésünk nélkül indítanak tranzakciókat;
- Kéretlen befektetési tanácsokkal szembesülünk: azaz brókerünk indokolatlanul és folyamatosan kereskedésre próbál minket buzdítani, jellemzően attól az önös érdekétől vezérelve, hogy több jutalékra tehessen szert;
- Alacsony kockázatú, de a piaci átlag feletti hozam lehetőségekkel kecsegtetnek;
- „Kockás papíron&quot; kapjuk az ügyleteinkről szóló visszaigazolásokat, hó végi összesítéseket.

#### Befektető Védelmi Alap

A törvényi követelmények mellett azonban, csakúgy, mint a banki betétek esetében, van egy szervezet, a Befektető-védelmi Alap (BEVA), amely végső esetben helyt áll a nehézségekkel küzdő befektetési szolgáltató helyett.

A BEVA a felszámolás alatt álló befektetési szolgáltató valamennyi magánbefektetői követelését teljesíti – befektetőnként és összevontan – legfeljebb 100 ezer euró összeghatárig. A BEVA által fizetett kártalanítás mértéke egymillió forint összeghatárig 100%, egymillió forintot meghaladó összeg esetében egymillió forint és az egymillió forintot meghaladó rész 90%-a.

Milyen követelésekre nem nyújt védelmet a BEVA? A BEVA csak az Alap tagjainál fennálló jogos követelésekre nyújt biztosítást, ennek tipikus esete ha, a szolgáltató eltulajdonítja a nála vezetett számlán nyilvántartott pénzt vagy értékpapírt (csalás, visszaélés). Viszont pl. egy részvénybefektetésen elszenvedett árfolyamveszteség ellen NEM biztosít. A befektetési szolgáltatóknak törvényi kötelezettsége, hogy BEVA tagsággal rendelkezzenek, e nélkül nem kaphatják meg a tevékenységük végzéséhez szükséges felügyeleti engedélyt. A befektetési szolgáltató választásakor éppen ezért nagyon fontos, hogy ellenőrizzük, az adott befektetési szolgáltató rendelkezik-e a felügyelet engedélyével és tagja-e a BEVA-nak. Ezt könnyen megtehetjük az MNB és a BEVA honlapján ( [www.mnb.hu](http://www.mnb.hu/), [www.bva.hu](http://www.bva.hu/)), ahol naprakész listát találhatunk a piacon jogszerűen működő társaságokról.

#### MNB egyenleglekérdezés

2016 februárjától a befektetőknek lehetősége van egy központi elektronikus adatbázisból lekérdezni ügyfélszámlájukkal és értékpapírjaikkal kapcsolatos adataikat. A Magyar Nemzeti Bank honlapjáról elérhető felület ( [https://eszlaweb.mnb.hu](https://eszlaweb.mnb.hu/)) elősegíti az ügyfelek értékpapír-állományának hatékony, több forráson keresztüli ellenőrzését. A befektetők így hónapról hónapra össze tudják hasonlítani a szolgáltatótól kapott számlakivonatokat az MNB által rendszeresen ellenőrzött és a KELER adataival összevetett központi adatbázissal, ezzel is csökkentve a visszaélési lehetőségeket.