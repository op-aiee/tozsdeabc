---
title: Mekkora hozamot szeretnék elérni és ezért cserébe milyen kockázatot vagyok hajlandó vállalni?
taxonomy:
    category: docs
---
Amikor megtakarításunk sorsáról döntünk, tulajdonképpen a vállalt kockázatok típusáról és mértékéről döntünk. Ha pénzünket nem fektetjük be, hanem otthon tartjuk, akkor is vállalunk kockázatot, mivel azt ellophatják, vagy az infláció miatt csökkenhet az értéke. Egy bankbetétnél gyakorlatilag a banknak nyújtunk rövid távú hitelt, így egy vállalti- vagy államkötvényhez hasonlóan hitelkockázatot – az adós nemfizetésének kockázatát – futjuk. A részvénybefektetések esetén a legnagyobb rizikó abból fakad, hogy az árfolyamokat és az osztalék jövőbeni értékét nem tudjuk előrejelezni. Emellett azzal is számolnunk kell, hogy a nem likvid (pl. nincs folyamatos kereskedés, azaz olyan partner, akinek rövid időn belül versenyképes áron el lehet adni) eszközökbe fektetett pénzzel korlátozottan, akár jelentős tőkevesztés árán rendelkezhetünk.

A pénzügyi piacok a hozamprémium elvén működnek, vagyis magasabb hozamokat csak magasabb kockázat vállalása mellett érhetünk el, ezért sem lehet a befektetéseket csupán a várható hozamuk alapján összehasonlítani.

A jövedelmi helyzetünkhöz és a vállalható kockázat mértékének megfelelő befektetési eszközök kiválasztásában támpontot nyújt az úgynevezett MiFID-teszt is, melynek alkalmazásával befektetési szolgáltató fel tudja mérni a számunkra megfelelő kockázatú befektetési szolgáltatások és termékek körét. Az összes kockázatot sajnos nem tudjuk kivédeni, arról azonban gondoskodhatunk, hogy megtakarításunkat több befektetési forma (pl. többféle részvény, vállalati kötvény, állampapír, befektetési alap, stb.) és időtáv között osszuk meg, vagyis diverzifikáljunk, így csökkenthetjük az egyedi kockázati tényezőkből adódó kitettségünket.

###A MiFID és MiFID-teszt 

A MiFID a tőkepiacot szabályozó, az Európai Unió egészére érvényes irányelv, mely jogszabály útján kötelezi a befektetési szolgáltatókat többek között arra, hogy üzletkötés előtt egy teszttel (MiFID-teszt) mérjék fel az ügyfélnek megfelelő kockázatvállalás mértékét és ez alapján az ügyfél számára megfelelő termékek körét. 

A kérdések a pénzügyi helyzet mellett a befektetésekkel kapcsolatos ismeretekre, tapasztalatokra vonatkoznak, melyek bizalmas információk, azonban a pontos és a valóságnak megfelelő kitöltés a befektető érdeke, nem pedig a szolgáltató információszerzési eszköze. A teszt eredményének segítségével a befektetési szolgáltató a befektető számára már személyre szabott befektetési tanácsot is tud adni, és a számára legmegfelelőbb terméket tudja ajánlatni, illetve ennek segítségével megkíméli az ügyfelet a nem tudatosan vállat kockázatból fakadó esetleges veszteségektől.