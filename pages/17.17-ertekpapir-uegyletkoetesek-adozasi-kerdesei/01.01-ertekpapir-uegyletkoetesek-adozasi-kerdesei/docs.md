---
title: 'Értékpapír ügyletkötések adózási kérdései'
---

A személyi jövedelemadóról szóló törvény a tőkejövedelmeket a külön adózó jövedelmek közé sorolja, így azok nem képezik az összevont adó alapját képező személyi jövedelem részét. Származását és jellegét tekintve három alapvető jövedelemtípust különböztetnek meg a jogszabályok: ezek a kamatjövedelem, az osztalékjövedelem és az árfolyamnyereséget, ez utóbbi pedig minősülhet ellenőrzött tőkepiaci ügyletből származó jövedelemnek. Ezek adózása 2016. január 1-jétől egységesen 15%-os adókulccsal történik. Ez alól kivételt jelent csak a speciális, adókedvezményt nyújtó befektetési lehetőségek képeznek kivételt.

#### A részvények után kapott osztalék adózása
A részvénybefektetésekhez két jövedelemtípus, az osztalék- és az árfolyamnyereség kapcsolható. Az osztalékjövedelemhez tartozik a társas vállalkozás adózott eredményéből a társas vállalkozás magánszemély tagja (részvényese, alapítója), tulajdonosa részesedése, ideértve az adózott eredményből a kamatozó részvény utáni kamatot is.
A tőzsdén – beleértve az EGT tagállamok piacain – forgalmazott értékpapírokból származó osztalékot jelenleg 15 százalékos adó terheli. A nem tőzsdei cégek osztalékadója szintén 15%, azonban ez esetben 14% mértékű EHO is fizetendő (ennek hozzájárulás-fizetési felső határa adott évben legfeljebb 450 000 Ft).

#### Ellenőrzött tőkepiaci ügyleten elért jövedelem
A Személyi jövedelemadóról szóló 1995. évi CXVII. tv a 67/A §-a szerint ellenőrzött tőkepiaci ügyletnek minősül a befektetési szolgáltatóval, vagy befektetési szolgáltató közreműködésével a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló törvény szerint meghatározott - csereügyletnek nem minősülő - pénzügyi eszközre (ide nem értve a zárt körben kibocsátott értékpapírt), árura kötött ügylet, valamint a hitelintézetekről és a pénzügyi vállalkozásokról szóló törvény szerinti pénzügyi szolgáltatás keretében, illetve a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló törvény szerinti szolgáltatás keretében devizára/valutára kötött, pénzügyi elszámolással lezáródó azonnali ügylet, bármely esetben akkor, ha az megfelel az említett törvények ügyletre vonatkozó rendelkezéseinek, ide nem értve az olyan ügyletet, amelynek teljesítése a befektetési szolgáltatót megbízó, és/vagy az általa képviselt felek (a magánszemély, és/vagy vele akár közvetve is érdekközösségben lévő bármely személy) által meghatározott - a szokásos piaci értéktől eltérő - ár alkalmazásával történik, és
a) amely a pénzügyi közvetítőrendszer felügyeletét ellátó szerv (a továbbiakban: Felügyelet) által felügyelt tevékenység tárgyát képezi,
b) amelyet bármely EGT-államban vagy egyébként olyan államban működő pénzpiacon tevékenységet folytató befektetési szolgáltatóval, vagy befektetési szolgáltató közreműködésével kötöttek, amely állammal Magyarországnak van a kettős adóztatás elkerüléséről szóló egyezménye, és
ba) az adott állam hatáskörrel rendelkező felügyeleti hatósága által felügyelt tevékenység tárgyát képezi, és
bb) ha az adott állam nem EGT-állam, biztosított az említett felügyeleti hatóság és a Felügyelet közötti információcsere, és
bc) amelyre vonatkozóan a magánszemély rendelkezik az adókötelezettség megállapításához szükséges, az adóévben megkötött valamennyi ügylet minden adatát tartalmazó, a befektetési szolgáltató által a nevére kiállított igazolással.
Árfolyamnyereségnek (ügyleti nyereségnek) tekintendő az értékpapír (származékos termék) eladásából befolyt vételár, csökkentve a megszerzésére fordított összeggel, amennyiben erre vonatkozóan a befektető rendelkezik hiteles bizonylattal. Emellett a bevételt csökkenti az adásvétel során – szintén bizonylatokkal alátámasztható – felmerült járulékos költség, így a brókerjutalék is. 2016. január 1-jétől ezen ügyletek jövedelme szintén az egységes 15 százalékos kulccsal adózik.
Az adózó döntése szerint az adóévet közvetlenül megelőző év, illetve az adóévet megelőző két év ellenőrzött tőkepiaci ügyletekből származó veszteségei állíthatók szembe az adott adóév nyereségével. Így például a 2015. adóévvel a 2013. és 2014. évi veszteség.

#### Árfolyamnyereség-adó nem ellenőrzött tőkepiaci ügyleten elért jövedelem esetén
Azon értékpapír ügyletek esetében, amelyek nem minősülnek ellenőrzött tőkepiaci ügyletnek, a 15%-os adókulcs mellett 14% EHO is fizetendő (ennek hozzájárulás-fizetési felső határa adott évben legfeljebb 450 000 Ft).
#### Befektetési jegyek adózása
A befektetési alapok által kibocsátott befektetési jegyeken elért jövedelem kamatból származó jövedelemnek minősül, adókulcsa szintén 15%. A 2006. augusztus 31-ig megvásárolt alapok nem esnek a kamatadó hatálya alá, az azt követően vásároltak viszont igen, tehát a 2006. augusztus 31-ig megvásárolt befektetési alapok a visszaváltásukig mentesülnek az adófizetési kötelezettség alól. Az adózás egységes a tekintetben is, hogy milyen típusú befektetési alapról van szó, így a tisztán kötvénybe fektető alap jegye ugyanúgy 15%-os kulccsal adózik, mint a teljes egészében részvénybe vagy származékos ügyletekbe fektető alap jegye.
Lényeges különbség van az adózásban a tekintetében, hogy milyen módon adta el a befektető a befektetési alap jegyét. Amennyiben ellenőrzött tőkepiaci ügylet szerint történik az értékesítés, úgy arra a fenti tőkepiaci ügyletre vonatkozó adójogi szabályok az irányadók, és nem a kamatadóra vonatkozó rendelkezések.

#### Hitelpapírok adózása
A hitelpapírokon (államkötvények, vállalati kötvények, jelzálogpapírok, stb.) elért jövedelem minden esetben kamatból származó jövedelemnek minősül, még akkor is, ha a jövedelmet a befektető az értékpapír adásvételével, árfolyamnyereség formájában érte el. A hitelpapírokra vonatkozó adókulcs is 15%.

#### Értékpapír kölcsönzés adózása
Az értékpapír kölcsönzés során szerzett kölcsönzési díj adókulcsa szintén 15% függetlenül attól, hogy milyen értékpapír volt a kölcsönzés tárgya, így pl. akár részvény vagy állampapír. Ez esetben tőzsdei és tőzsdén kívül ügyletek esetén is 14% mértékű EHO is fizetendő.
#### Befektetés adókedvezménnyel – TBSZ
Tartós Befektetési Szerződés (TBSZ keretében) bármely magánszemély évente, bankonként, illetve befektetési szolgáltatónként egy betétszámlát, illetve egy értékpapírszámlát nyithat megtakarításai lekötésére. A lekötéskor minimum 25 ezer forintot vagy ennek megfelelő külföldi fizetőeszközt kell erre a célra befizetni, majd ezt az adott adóévben akár több részletbefizetéssel is lehet növelni. Csak pénzt lehet befizetni, kivéve a NYESZ (nyugdíj-előtakarékossági számla) és TBSZ számlákat, amelyekről értékpapírt is át lehet vezettetni a TBSZ-re a NYESZ, illetve a TBSZ számla megszüntetésével egyidejűleg (TBSZ esetén csak azonos adóévre vonatkozó számláról lehet másik TBSZ-re áthelyezni). A lekötés évét követően erre a számlára nem lehet sem további pénzösszeget (ez alól kivételt képez az azonos adóévben nyitott, azonos típusú – értékpapír vagy betét – TBSZ számlák összevonása), sem értékpapírt elhelyezni, a portfolió ugyanakkor bármikor átrendezhető. A TBSZ számlák határozott futamidőre, a lekötés évet követő 3+2 naptári évre szólnak.
A lekötés hozama (a megszakításkori vagy lejáratkori portfólió érték és a befizetett összeg közötti különbség) után a fizetendő adó mértéke:
-3 év lekötés előtti megszakításkor 15%
-3 év lekötés után 10%
-5 év lekötés után 0%

#### Önkéntes nyugdíjpénztár
Nyugdíj jellegű megtakarítások felhalmozására szolgál. A számlatulajdonos a portfolió összetételéről nem dönthet, azonban annak kockázati szintjét meghatározhatja a számára megfelelő portfolió megválasztásával. A számlára havi gyakorisággal fizetendő legalább a minimum tagdíj, azonban egyedi befizetések is bármikor elhelyezhetők, amelyek után 20%-os adójóváírás jár legfeljebb 150 ezer forintig. A munkáltató adómentesen nem járulhat hozzá a számlaegyenleg gyarapodásához. 20 év elteltével a teljes összeg adómentesen vehető fel. A felhalmozott vagyon továbbá örökölhető.

#### Nyugdíj-előtakarékossági számla (NYESZ)
A NYESZ szintén nyugdíj jellegű megtakarítások felhalmozására szolgál. A számlatulajdonos bármikor, bármekkora összeget elhelyezhet a számlán, és maga dönthet arról, milyen eszközökbe fekteti a számlán elhelyezett pénzt. Egy magánszemélynek több NYESZ számlája is lehet, azonban adójogi szempontból a számlatulajdonos nyilatkozata alapján „NYESZ-R&quot; jelzéssel ellátott számla után jár a kedvezmény.  A magánszemélyként befizetett összeg 20%-a – legfeljebb 100 ezer forint, illetve, aki 2020. január 1. előtt tölti be a jogszabályok alapján reá irányadó öregségi nyugdíjkorhatárt, 130 ezer forint – visszaigényelhető a személyi jövedelemadóból, ez a NYESZ számlán jóváírásra kerül. A munkáltató adómentesen nem járulhat hozzá a számlaegyenleg gyarapodásához. A felhalmozott összeghez csak nyugdíjba menetelkor lehet hozzájutni, a vagyon azonban örökölhető.

#### Mikor keletkezik jövedelem?
Általános szabály, hogy az adót csak a már ténylegesen megszerzett jövedelmek után kell fizetni. Eszerint pl. árfolyamnyereség adót csak azt követően kell megfizetni, ha az értékpapírt értékesítették és az ellenérték az eladó számláján jóváírásra került. Tőzsdei ügyletek esetében ezért a jövedelem megszerzésének időpontja nem az eladás időpontja, hanem a mindenkori elszámolási ciklus szerinti teljesítés napja. Jelenleg a részvénypiacon ez az eladást követő 2. napot jelenti.

#### Kell-e adóbevallást készíteni?
Az ellenőrzött tőkepiaci ügyletekből származó bevétel adóját nem vonja le a kifizető, ellentétben az osztalékadóból és kamatjövedelemből származó bevételek adójával, így ezt a magánszemélyeknek kell befizetniük. Ezzel összhangban az ellenőrzött tőkepiaci ügyletekből származó bevételt az adóbevallásban fel kell tüntetni, de lényeges, hogy ezt az osztalékjövedelmek esetében is meg kell tenni a kifizető által kiállított igazolások alapján. 2017-től a Nemzeti Adó- és Vámhivatal (NAV) kérelemre elkészíti az adóbevallásuk tervezetét azon magánszemélyek részére, akik munkáltatói adómegállapítást nem kérték, vagy ezt a munkáltató nem vállalta. Az erre vonatkozó kérelmet postai úton, SMS-ben vagy elektronikusan, ügyfélkapun keresztül lehet előterjeszteni. A kérelemnek tartalmaznia kell az adózó születési időpontját és adóazonosító jelét is. A fenti szabály alóli kivételt képeznek az egyéni vállalkozók, mezőgazdasági őstermelők, valamint az általános forgalmi adó fizetésére kötelezett magánszemélyek, akik részére a NAV adóbevallási tervezetet nem készít. Az adóbevallás tervezetét kérelemre postán küldik ki a magánszemélyeknek, egyébként azt az ügyfélkapun keresztül lehet megtekinteni. Amennyiben a bevallás tervezetét módosítani szükséges, úgy ezt az ügyfélkapunk keresztül on-line lehet megtenni kifizetői igazolások alapján. A magánszemélyeknek ez csak lehetőség és nem kötelezettség, azaz dönthetnek úgy, hogy maguk készítik el adóbevallásukat. Ebben az esetben az adót a magánszemély az általa vezetett nyilvántartás alapján, a tőzsdei ügyletről a befektetési szolgáltató által kiállított bizonylatok szerint állapítja meg. A kamatból származó jövedelmeket a kifizető állapítja meg, vonja le, fizeti meg és vallja be, tehát az adóbevallásban nem kell megjeleníteni. Szintén nem kell a bevallásban feltüntetni a TBSZ számlán történt befektetésekből származó jövedelmet, ha annak adójának mértéke 0%.

#### _Tájékoztatás_
_Az értékpapírok adózásával kapcsolatos fejezet nem minősül adótanácsadásnak, illetve a jogszabályok hivatalos értelmezésének, az itt foglalt információk kizárólag tájékoztatási célt szolgálnak. Jelen publikációban foglalt tájékoztatás nem teljeskörű, a publikációban foglalt tartalom helyességéért és pontosságáért a Budapesti Értéktőzsde Zrt. („BÉT&quot;) semmilyen felelősséget nem vállal. A jelen fejezet tartalma az elkészítésekor hatályos jogszabályokon alapul, az esetleges jogszabályváltozásokért, eltérő értelmezésért és az azokból eredő károkért a BÉT felelősséget nem vállal._