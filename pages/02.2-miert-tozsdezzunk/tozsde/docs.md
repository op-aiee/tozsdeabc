---
title: 'Miért tőzsdézzünk?'
taxonomy:
    category:
        - docs
process:
    markdown: true
    twig: true
---

Általánosan megfigyelhető attitűd a tőzsdével, tőzsdézéssel szemben egyfajta tartózkodás, ami nagyrészt annak is köszönhető, hogy hajlamosak vagyunk túlmisztifikálni a részvénypiac működését, beletörődve abba, hogy azt csak a képzett szakemberek érthetik meg. Közelebbről megnézve azonban kiderül, hogy a részvénypiac bárki számára könnyen áttekinthető, jól szervezett struktúrában működő rendszer, ami megkönnyíti a befektetési döntések meghozatalát. A tőzsde nem csupán a nagy intézményi befektetők játéktere, hanem nagyban támaszkodik a hazai magánbefektetők jelenlétére is.
Az értékpapírok ugyanolyan forgalomképes termékek, mint bármely egyéb árucikk, így azokat a befektetők tetszőleges módon adhatják-vehetik akár egymás között is. Ehhez csak az szükséges, hogy megfelelő partnert találjanak, aki hajlandó velük üzletet kötni, ami - hasonlóan egy gépkocsi adásvételéhez - meglehetősen időigényes és kockázatokkal teli folyamat lehet. A tőzsdei kereskedés éppen ebben nyújt egyedülálló segítséget, hiszen egy helyen koncentrálja az értékpapírok iránti keresletet és kínálatot. Ezzel nemcsak megkönnyíti a megfelelő partner megtalálását, hanem ellátja a befektetőket megbízható árinformációval is.

Elsőre furcsán hangzik, de mindenki, akinek bármilyen jövedelme van, amelyből adózik, illetve nyugdíj és egészségügyi járulékokat fizet, az nagy valószínűséggel maga is tőzsdei befektető. A nyugdíjpénztárak és biztosítók ugyanis a tőzsdén fektetik be az általunk befizetett tőkét, és ezáltal a saját jövőbeli vagyonunk függ attól, hogyan is teljesítenek a piacok. Természetesen ennél aktívabb, közvetlenebb kapcsolatunk is lehet a tőkepiacokkal, amennyiben megtakarításainkat tőkepiaci befektetésekkel kívánjuk gyarapítani. A hazai vállalatok részvényeibe történő befektetéssel hozzájárulhatunk a magyar cégek forráshoz jutásához is, így a gazdaság gyarapodásához, ezért a Budapesti Értéktőzsde egyik kiemelt célja, hogy a magyar lakossági befektetők számára a tőzsdei részvény valós alternatívaként merüljön fel. 

Bár a „tőzsde” szó hallatán először leginkább a részvények jutnak eszünkben és a klasszikus tőzsdék legnagyobb forgalmát valóban a részvények adják, de gyakorlatilag bármely típusú forgalomképes értékpapír vagy pénzügyi eszköz lehet kereskedhető tőzsdei termék. (pl. kötvény, befektetési alap, deviza, áru stb.)

A tőzsdei kereskedés minden országban szigorúan szabályozott ügyletmenet szerint zajlik. Mivel ezek a piacok nagyszámú vevőt és eladót koncentrálnak, fontos, hogy az egymás számára ismeretlen felek között adottak legyenek a biztonságos üzletkötés feltételei, mint a megbízható informatikai rendszer, a tőzsdei kereskedő cégekre vonatkozó szigorú előírások stb.

Ezt a célt szolgálja a tőzsdék nyilvánossága is. A nyilvánosság nem csak az árak alakulásának bárki által történő nyomon követését jelenti, hanem a tőzsdén jegyzett cégek működésének átláthatóságát is, ugyanis a tőzsdei bevezetés egyik alapfeltétele a nyilvános részvénytársasággá válás. Ez a működési forma már önmagában számos tájékoztatási kötelezettséget ró a társaságokra, emellett a tőzsde az egyes kategóriákban egyéb szigorú információszolgáltatási követelményeket is szab a cégekre, amelyek tovább növelik a vállalat életének áttekinthetőségét és hozzájárulnak a befektetők védeleméhez. 