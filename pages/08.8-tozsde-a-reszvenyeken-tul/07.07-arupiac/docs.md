---
title: Árupiac
---

Az Értéktőzsde és Árutőzsde összeolvadása óta a gabonatermékek hazai tőzsdei kereskedése a Budapesti Értéktőzsdén zajlik, az azonnali piaci gabona mellett határidős kontraktusok és opciók is elérhetőek a különböző gabonákra. A mezőgazdasági termékek a legrégibb és legalapvetőbb tőzsdei termékek. A BÉT árupiaca lehetőséget teremt a mezőgazdasági termények és kapcsolódó termékek szabályozott keretek között zajló, hatékony és biztonságos kereskedelmének.

Az árupiaci termékek (így például a gabonák) tőzsdei kereskedésének két fő előnye van. Az egyik a termékek egységes minősége: a tőzsdén kereskedett árucikkeknek minden esetben szigorú minőségi paramétereket kell teljesíteniük, mely biztosítja, hogy az eladó a vevő által a világ minden részén általánosan elvárt minőségű árut szállítja le. A másik előnye a termények tőzsdei kereskedelmének az iparági tevékenységből adódó kockázatok kezelésének lehetősége. Minden olyan esetben, amelyben az adott áruféleség megtermelése, beszerzése vagy feldolgozása időben elkülönül az értékesítéstől, a kiindulási kalkulációkat jelentősen befolyásolhatja az árak váratlan változása. Ezt a típusú kockázatot a leghatékonyabb formában a határidős árupiacon lehet kezelni.

A határidős szerződések megkötésekor a termelők, feldolgozók, raktározók és kereskedők egy adott időpontban későbbi teljesítési határidőre megkötött szerződéssel rögzítik a jövőben esedékes ügyleteiket, ezáltal időben előre meghatározzák az értékesítési, illetve beszerzési árakat (így az esetleges áresés, illetve áremelkedés ellen határidős eladás, illetve vétel nyújt védelmet). A kockázat így már nem az árak alakulásában jelentkezik, hanem az ellenoldali partner teljesítőkészségében. A partnerkockázat megszüntetésére a határidős árupiac szabványosított kontraktusai szolgálnak, melyre a tőzsde mellett működő központi szerződő fél – a KELER KSZF – nyújt az eladó és vevő közé ékelődve teljesítési garanciát.

#### Az árupiaci fedezeti ügylet gyakorlati jelentősége

| **Az árfolyamkockázat csökkentése** | A határidős szerződések megkötésekor a termelők, feldolgozók, raktározók és kereskedők egy adott időpontban későbbi teljesítési határidőre megkötött szerződéssel rögzítik a jövőben esedékes ügyleteiket, ezáltal időben előre meghatározzák az értékesítési, illetve beszerzési árakat |
| --- | --- |
| **Előállítási költségek garantálása** | Az állattenyésztők számára határidős ügyletek létesítése takarmánygabonára lehetőséget teremt az előállítási költségek megfelelő szinten való tartására. |
| **A raktárkészletek értékének stabilizálása** | A raktárkészletek értékét a naponta változó készpénzes árak ellenében megadott szinten rögzítheti. |
| **A profit lehetőségek értékelése** | A piac értékítélete a betakarítás előtt egy évvel előre meghatározza, mely termény jelenti a legnagyobb hasznot. |
| **A készpénzes árak értékelése** | A hosszú évek tapasztalata alapján kialakított bázis (a készpénzes ár - a határidős ár) lehetőséget nyújt adott időszak készpénzes árainak értékelésére a határidős árak ismeretében. A gyakorlatban ez azt jelenti érdemes-e eladni, vagy inkább fedezeti ügyletet kell létesíteni. |
| **Az eladási időszak kiterjesztése** | A termény eladása már akár egy évvel a betakarítás előtt megkezdhető. |
| **A raktárkészlet iránti igény csökkentése** | Kedvező vételár esetében, amikor nem áll rendelkezésre megfelelő raktárkapacitás, a járható út a fedezeti ügylet. Ebben az esetben a kötés az árfolyamkockázat ellen védelmet nyújt anélkül, hogy jelentős tőkét fektetnének a raktári készletekbe. |