---
title: 'A határidős piac'
---

A tőzsdei kereskedés egyik legizgalmasabb szegmensét a határidős, vagy másképpen futures piacokat eredetileg fedezeti, azaz kockázatcsökkentési céllal hozták létre. A fedezeti ügyletek célja, hogy általuk egy adott instrumentum távoli időpontra vonatkozó vételi/eladási árát rögzíthessék, kiszámíthatóbbá téve az adott befektetés hozamát, illetve az adott mögöttes termék árfolyamát. A határidős ügyletek során a felek megállapodnak azokban a paraméterekben, amelyekben az azonnali ügyletek esetében is, viszont a határidős ügyleteknél az adás-vétel tényleges időpontja - a lejárat - későbbre esik. A származtatott termékek segítségével a befektetők kockázattűrő képességük függvényében csökkenthetik, illetve növelhetik portfóliójuk kockázatát a nagyobb várható hozam reményében. A származékos termékek további fontos ismérve, hogy kis tőkebefektetéssel (a határidős ügylet létrejöttekor csak letétet kell elhelyezni, ezáltal a turbókhoz hasonlóan itt is tőkeáttétel keletkezik) hatalmas pozíciókat nyithatnak a befektetők köszönhetően annak, hogy a teljesítés időben jelentősen elválik az adásvétel időpontjától. Előfordulhat, hogy nyitott pozíciónk egy-két nap alatt többszörösét hozza a befektetésünknek, de ugyanennyi idő alatt – szemben a turbóval – különösen az áresésre játszó pozíciók esetén akár korlátlan veszteséget is el lehet szenvedni. A határidős ügyletek lehetőséget nyújtanak „mesterséges&quot; termékekkel (pl. index) való kereskedésre is.

### Mi is az a határidős ügylet?

Olyan jogilag kötelező érvényű adásvételi szerződés, amelyben az ügylet szereplői kötelezettséget vállalnak egy bizonyos termék jövőbeni adás-vételének lebonyolítására a jelenben rögzített feltételek mellett (vagyis a jelenben rögzítik az adás-vételben szereplő terméket, annak mennyiségét, árát és az adás-vétel pontos időpontját).

Azok a piaci szereplők, akik vételi határidős ügyletet kötnek egy adott termékre, arra vállalnak kötelezettséget, hogy például egy év múlva az előre rögzített árfolyamon megvásárolnak egy részvényt, függetlenül attól, hogy annak az árfolyama egy év múlva az előre rögzített ár alatt vagy felett lesz. Ezzel a jövőbeli vásárló egy határidős vételi pozíciót nyit. Az ügylet másik oldalán az eladó pedig a termék eladására vállal kötelezettséget, határidős eladási pozíciót nyitva.

### A határidős pozíció lezárása

Egy határidős pozíciót nem kell feltétlenül megtartani lejáratig, lehetőség van ennek a pozíciónak a lejárat előtti zárására. Ehhez egy ugyanazon termékre és lejáratra, ugyanakkora mennyiségre szóló ellenirányú ügyletet kell végrehajtani (a határidős vételi pozíció esetén eladni és fordítva). Ebben az esetben a pozíción elért eredményt a pozíció nyitásának és zárásának ára közötti különbség határozza meg. A másik lehetőség, hogy a nyitott pozíciókat a lejáratig megtartjuk és az adás-vétel ténylegesen megtörténik: azaz egy határidős vételi részvénypozíció esetében a korábban megkötött áron a teljes ellenérték kifizetése mellett megkapjuk a részvényeket. Ezt nevezik a határidős pozíció fizikai szállítással történő teljesítésének. Egyes speciális határidős termékek esetében azonban - mint amilyen a határidős deviza kontraktus - nem kerül sor fizikai szállításra, hanem a lejárat napján a tőzsde képez egy úgynevezett lejáratkori elszámolóárat és ehhez viszonyítva kerül megállapításra a pozíción elért nyereség és veszteség.

### Miért jó a határidős ügylet?

- Egyszerű lehetőséget nyújt az alaptermék áralakulásának kihasználására, mert a határidős ár szigorúan követi az alaptermék áralakulását. 
- Hatékonyan használja a befektetett tőkét – a befektető anélkül mozgathat nagy értékű portfóliókat, hogy ténylegesen megvásárolná azokat.
- Olcsó és gyors üzletkötés a tőzsdei kereskedés során.
- Ugyanolyan egyszerű ügyletet kötni, mint az azonnali piacon.
- Rövidre eladás - lehetőséget kínál az alaptermék árának csökkenésére történő spekulációra, akár hosszabb időszakon keresztül is.
- Lehetőséget nyújt speciális alaptermékekkel (pl. index) történő kereskedésre is.


### Kontraktus

A tőzsdei határidős termékek kereskedése során alkalmazott standardizált kereskedési egység, aminek egész számú többszörösére lehet üzletet kötni. Részvény határidős termékeknél egy kontraktusban változó darabszámú, 25-5000 darab részvény található részvénytől függően, míg a BUX index esetében egy kontraktus értéke az index értéke szorozva 10 forinttal.

### Letét

A tőzsdei határidős piaci kereskedés sajátossága, hogy a pozíciókon elért eredményt naponta elszámolják egy napvégi elszámolóáron. Mindez azt jelenti, hogy amennyiben egy határidős vételi pozíció esetén a pozíciónyitás áránál magasabb a napvégi elszámolóár, akkor a pozíció tulajdonosának azonnal nyeresége keletkezik, amit rögtön jóvá is írnak. Természetesen ezzel párhuzamosan, ha vesztesége keletkezik nap végére, akkor azt azonnal le is vonják a számlájáról. Éppen ezért egy határidős pozíció nyitásakor letétet kell elhelyezni a befektetési szolgáltatónál vezetett számlán, amelyet aztán folyamatosan karban kell tartani.

Az alapletét (initial margin) az az összeg, amivel rendelkeznünk kell a brókercégnél vezetett számlánkon, hogy venni/eladni tudjunk a határidős piacon. Egy adott napon a nyitott pozíciókon képződő nyereséget jóváírják számlánkon, ugyanígy a veszteséget levonják a számlaegyenlegből. Amennyiben számunkra kedvezőtlenül alakulnak a határidős piaci árfolyamok, vagyis a számla egyenlege a veszteség következtében egy bizonyos érték alá csökken, a számlát fel kell tölteni az alapletét szintjéig. Ez az úgynevezett letétfizetési felszólítás, vagy idegen szóval margin call. Amennyiben a felszólításnak nem tudunk eleget tenni, a szolgáltatónk a veszteségek fedezésének érdekében likvidálhatja, vagyis azonnal lezárhatja a pozíciónkat.

Mivel egy határidős kontraktus megvételéhez elegendő egy kisebb összeget, az alapletétet befektetnünk, a határidős pozíciók tőkeáttételt hordoznak magukban. Ennek mértéke megegyezik a vállalt pozíció és az alapletét mértékének arányával.


**Termékkör a Budapesti Értéktőzsdén**

**A Budapesti Értéktőzsdén jelenleg a következő határidős termékköröket találhatjuk meg:**

- Határidős index
- Határidős részvény
- Határidős deviza
- Határidős kamat
- [(Határidős gabona – lásd Árupiac)](https://bet.hu/oldalak/azonnali_piac#certifikat/)