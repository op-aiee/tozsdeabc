---
title: 'ETF – Tőzsdén kereskedett Indexkövető alap'
taxonomy:
    category:
        - docs
---

Az ETF (Exchange Traded Fund, vagyis Tőzsdén Kereskedett Indexkövető Alap) egy passzívan kezelt, vagyis a referencia index teljesítményét pontosan lekövető, tőzsdén kereskedhető befektetési alap, elsősorban részvényalap.

A hagyományos – tőzsdén kívül forgalmazott - befektetési alapoktól eltérően az ETF-ekbe kerülő egyes eszközöket a portfóliókezelő nem választhatja meg viszonylag szabadon, hanem a megadott referencia indexet (benchmarkot) a megadott pontossággal szükséges lekövetni, ezen kívül nem egy adott időpontban (sok alap esetén utólag) meghatározott napi árfolyamon történik a forgalmazása, hanem tőzsdei kereskedés keretében így az ETF árfolyamának alakulása folyamatosan tükrözi a mögöttes index változását. 

A Budapesti Értéktőzsdén jelenleg a BUX Indexkövető Tőzsdén Kereskedett Alap kereskedhető. Ez egy olyan elsősorban tőzsdén kereskedett indexkövető alap, amely a BUX kosárnak megfelelő arányban fektet a magyar tőzsde részvényeibe. A BUX index önmagában nem megvásárolható termék, viszont a BUX ETF lehetővé teszi, hogy akár egyetlen részvény áráért egy jól diverzifikált, a piac egészét lefedő portfoliót vásároljon meg a befektető.

A tőzsdei forgalmazás révén a BUX ETF befektetési jegyei folyamatosan megvásárolhatóak és eladhatóak a tőzsdén, a likviditását és a folyamatos kereskedést pedig árjegyző biztosítja.