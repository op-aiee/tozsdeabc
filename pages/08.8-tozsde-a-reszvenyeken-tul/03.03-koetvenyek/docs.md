---
title: Kötvények
taxonomy:
    category:
        - docs
---

A kötvény hitelviszonyt megtestesítő értékpapír, melynek kibocsátója (az adós) arra vállal kötelezettséget, hogy a kötvényben megjelölt pénzösszeget, továbbá ennek kamatát a kötvény mindenkori tulajdonosának vagy birtokosának (a hitelezőnek) a kötvényben megjelölt időben és módon megfizeti.

**Kötvények kockázata**

A kötvények kockázata két forrásból ered. Egyrészről a kötvények árfolyama a részvényekéhez hasonlóan a kereslet-kínálat és a piaci várakozások hatására folyamatosan változik, ami árfolyamkockázatot jelent. Az árfolyamkockázat azonban csak abban az esetben van hatással befektetésünk értékére, ha a kötvényt lejárat előtt értékesítjük, mivel lejáratig tartva a kötvény névértékét és az addig esetleges kamatokat mindenképpen megkapjuk. Másrészről, a hitelviszony magában rejti az adós, azaz a hitelpapír kibocsátójának nemfizetési kockázatát, vagyis magát a hitelkockázatot. Mindkét kockázati tényező erősebben érvényesül a hosszabb futamidejű konstrukciók esetén.

Mint minden befektetési eszköznél, a kötvények esetében is a kockázat és a jövedelmezőség szorosan összefügg. A nagyobb hozamot ígérő kötvények magasabb kockázatokat is hordoznak magukban. Az állampapírok kockázata a legalacsonyabb, így az alacsonyabb jövedelmezőségű befektetések közé tartoznak, azonban az eltérő országkockázatok miatt az államkötvény hozamokban is jelentős különbségek lehetnek. A vállalati kötvények kockázatosabb és jövedelmezőbb befektetést jelentenek az állampapíroknál, hiszen a vállalatok ritkán minősülnek olyan jó adósnak, mint az állam. Éppen ezért a vállalati kötvények általában magasabb hozamot ígérnek, mint az állampapírok. A vállalatok és állam mellet közintézmények, kereskedelmi- vagy jelzálogbankok, vagy a jegybank is szerepelhet kötvénykibocsátóként. A hitelkockázat megítélésében nagy segítséget nyújtanak a nagy hitelminősítő intézmények, akik szakértőként részletesen elemzik a kibocsátókat és megállapítják, hogy adós várhatóan milyen mértékben tud helytállni a vállalt kötelezettségekért.

A kötvények kockázatát különböző szerződéses, a konstrukcióba épített biztosítékok csökkenthetik. Ezek a biztosítékok a kibocsátó csődje, nemfizetése esetén szolgálnak fedezetként, ahogy az ingatlanok szolgálnak a jelzáloglevelek fedezeteként. Ezzel szemben az alárendelt kötvények olyan követelést testesítenek meg, aminek kielégítése csak a többi hitelező után következik a sorban, így nagyobb a nemteljesítés valószínűsége.

**Kamatozás**

A kötvénykibocsátók a kapott hitelért felárat vagy kamatot fizetnek a befektetők számára.

- Fix kamatozású kötvény esetén a kibocsátó vállalja, hogy előre meghatározott időpontokban (pl. évente vagy félévente) kifizeti a kötvény névértékének (és nem árfolyamának!) bizonyos százalékával megegyező kamatot, valamint a lejáratkor (vagy meghatározott időközönként) a teljes névértéket. Mivel a kifizetett kamat mértéke (és végtörlesztéses kötvény esetén az összege is) a teljes futamidő alatt változatlan, könnyen tervezhető konstrukció, viszont ha a kamatkörnyezet idő közben megváltozik, előfordulhat, hogy más alternatívákkal összehasonlítva befektetésünk jobb vagy rosszabb lesz.
- Változó kamatozás esetében a kibocsátó előre meghatározott időpontokban ugyanúgy kamatot fizet és visszafizeti a teljes névértéket, azonban ez a kamatláb az aktuális piaci körülmények (pl. olyan mutatóktól, mint az infláció, a jegybanki alapkamat vagy bankközi kamatlábak) függvénye.
- A diszkont, vagy zéró-kupon kötvényeket a kibocsátáskor névérték alatti áron értékesítik, lejáratakor viszont a teljes névértékét fizeti vissza. A kötvény után a kibocsátó kamatot nem fizet, a befektetés hozama vételi ár és a lejáratkor kifizetett névérték különbözetéből jön, azaz tisztán árfolyamnyereségként realizáljuk.

A BÉT termékpalettáján a magyar állampapírokon kívül megtalálhatók a nagyvállalatok és pénzügyi intézmények által nyilvánosan kibocsátott fix és változó kamatozású hitelpapírok és jelzáloglevelek is.

Az aktuálisan elérhető hitelpapírok listája megtalálható a BÉT [honlapján](https://bet.hu/oldalak/azonnali_piac).