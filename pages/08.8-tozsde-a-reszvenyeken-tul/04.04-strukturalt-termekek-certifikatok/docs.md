---
title: 'Strukturált termékek – certifikátok'
taxonomy:
    category:
        - docs
---

A certifikátok és warrantok (továbbiakban egységesen strukturált termékek) izgalmas és széleskörű befektetési lehetőségeket kínáló termékek a Budapesti Értéktőzsde palettáján. A strukturált termékeken keresztül a külföldi részvényindexektől az egzotikus árutermékekig és devizákig szinte bármilyen befektetési eszköz elérhető egyszerűen és olcsón. Jelentése „igazolás&quot; arról, hogy a strukturált termékek tulajdonosa jogosult a kibocsátó bank által létrehozott értékpapír által megtestesített követelésekre.

A strukturált termékek legizgalmasabb tulajdonsága éppen a sokszínűségükben rejlik. Mind az értékpapírok által lefedett piacok és termékek, mind pedig az egyes strukturált termék fajták által megtestesített stratégiák sokszínű változatosságot kínálnak a hazai befektetőknek, melyet a tőzsdei árjegyzéssel átlátható és likvid környezetben érhetnek el. A strukturált termékek mögött álló alaptermékek - amelyek árfolyammozgását valamilyen módon követik az instrumentumok -, leggyakrabban részvényindexek, nyersanyagárak, devizák árfolyamai, vagy valamely ország kamatszintje.

A strukturált termékekkel a befektető szinte bármilyen elképzelését egyetlen egyszerű tranzakcióval végre tudja hajtani. Például ha valaki azt gondolja, hogy a következő egy év során az arany ára emelkedni fog, akkor keres egy olyan strukturált terméket, amelynek értéke az arany árának emelkedésével nő. Ezt az arany alapú strukturált terméket egy egyszerű megbízással megvásárolhatja a tőzsdén, és később ugyanilyen egyszerűen bármikor el is adhatja.

A strukturált termékek nagy népszerűségüket többek között az alábbi kedvező tulajdonságaiknak köszönhetik.

- **Átláthatóság** – a tőzsdei kereskedés biztosítja, hogy áralakulásuk folyamatosan nyomon követhető legyen
- **Költséghatékonyság** – megvásárlásuk egyetlen egyszerű és gyors tőzsdei megbízással történik
- **Kis tőkével is elérhető értékpapírok** – megvásárlásuk nem igényel jelentős tőkét, miközben a befektetéssel akár egy jól diverzifikált portfólió is mozgatható. Új stratégiák válnak elérhetővé – egyes strukturált termékek mögött olyan összetett befektetési stratégiák állnak, amelyet eddig csak professzionális befektetők tudtak használni.
- **Folyamatos árjegyzés biztosítja a megfelelő likviditást,** így a befektető bármely pillanatban, akár napon belül is kereskedhet az instrumentumokkal.
- **Széles befektetési lehetőségek** – a strukturált termékek mögöttes termékei a globális pénzügyi piacok szinte teljes spektrumát lefedik, így ezeken keresztül a befektető az egzotikus árupiacoktól a konzervatívabb részvényindex termékekig bármilyen befektetést elérhet.
- **A piaci trendek változásának gyors és rugalmas követését teszik lehetővé** – az átlátható és likvid piac révén folyamatos kereskedéssel a befektető a mögöttes piacok rövidtávú mozgásait is kihasználhatja.

**A strukturált termékek típusai**

Az alábbiakban bemutatjuk a legalapvetőbb és a BÉT-en elérhető típusokat, azonban a termékek kibocsátói tájékoztatójának tanulmányozása még az egyszerűbb struktúrák esetében is elengedhetetlen. A strukturált termékeket alapvetően két nagy típusba lehet sorolni a befektetéshez szükséges tőke nagysága és a termék kockázatossága alapján. Az első típus az úgynevezett „befektetési certifikát&quot; (investment certificate), melyre az jellemző, hogy nem tartalmaz tőkeáttételt, az árváltozása 1:1-ben követi le az alaptermék árváltozását. A másik nagy kategória a tőkeáttételes termékek köre (leveraged products), ahol a kívánt befektetési stratégia alacsonyabb tőkebefektetéssel érhető el, mint az alaptermékbe történő közvetlen befektetéssel. Ezáltal tőkeáttétel jön létre, ami növeli mind a befektetésen elérhető nyereséget, mind a befektetés kockázatát.

**Tőkeáttételt nem tartalmazó, befektetési certifikátok**

A befektetési certifikátok olyan értékpapírok, amelyek nem járnak nagyobb kockázattal, mint az alaptermékükbe való direkt befektetés. Éppen ezért ezek a termékek megfelelő befektetési lehetőséget kínálnak közép illetve hosszú távú befektetők számára.

A befektetési certifikátok egyre jelentősebb szerepet töltenek be a hosszú távú befektetési céllal létrehozott portfoliók kialakításában. Certifikátok a mögöttes termékek széles körére kibocsáthatók – pl. részvények, indexek, árupiaci termékek –, ami egyben azt is jelenti, hogy a certifikátok értéke a mögöttes termék áralakulásától függ. A certifikátok révén a legkülönbözőbb befektetési stratégiák valósíthatók meg, és egyszerre akár több részvény, illetve különböző mögöttes termékek elérése válik lehetővé a befektetők számára. A befektetés irányulhat például egy kiválasztott iparágra vagy régióra, de a certifikátok egyéb befektetési célok megvalósítására is lehetőséget kínálnak. Fontos azonban kiemelni, hogy a certifikátok közvetlenül nem biztosítanak osztalékot illetve kamatjellegű bevételt, szemben több alaptermékükkel. A certifikátok mögött álló portfolió pontos összetételét, valamint a kondíciókat a kibocsátó bank teszi közzé még az értékpapír kibocsátása előtt. A certifikátok passzívan vagyonkezelt termékek, vagyis nem céljuk a piac felülteljesítése.

A certifikátok alapvetően bankok által kibocsátott hitelviszonyt megtestesítő értékpapírok, vagyis nem testesítenek meg tulajdonjogot, illetve nem biztosítanak részvényesi jogokat az egyes vállalatokban, amelyek részvényeire az adott certifikát épül. Ugyanakkor a certifikát megvásárlója a kibocsátó bank hitelezőjévé válik, így partnerkockázattal szembesül, vagyis a pénzintézet csődje esetén a certifikáttal kapcsolatos kifizetések teljesítése is veszélybe kerülhet. A kibocsátó bank hitelképességét és az üzletmenet fenntarthatóságát érintő információk tehát megilletik a befektetőt – különösen hosszú lejáratú certifikátok esetén.

A certifikátok a mögöttes termék meghatározott részarányához kínálnak hozzáférést. Ennek megfelelően a certifikátok ára a váltási arány (szorzó, multiplier) segítségével határozható meg, amely az alaptermékben való részesedés mértékét fejezi ki. Ennek köszönhetően a mögöttes termékek kisbefektetők számára is könnyen elérhetővé válnak. A befektetők az alaptermék alakulásától függő nyereségből, illetve veszteségből is a váltási aránynak megfelelő mértékben részesülnek.

**Turbó warrantok**

A tőkeáttételes certifikátok a „knock-out&quot; termékek körébe tartoznak, hasonlóan a turbo warrantokhoz, valamint az egyszerűen turbonak nevezett származtatott termékekhez. Ezek a termékek nagyjából azonos elven működnek. A knock-out termékek, így a turbók alapterméke is lehet részvény, index, árupiaci termék, deviza vagy egyéb. Azok a termékek, amelyek leírásában a „long&quot;, „call&quot; vagy „bull&quot; elnevezés szerepel, általában árfolyamnövekedés esetén eredményeznek nyereséget a befektetők számára. Ezzel szemben azok a termékek, amelyekkel árfolyamcsökkenésre lehet spekulálni, a „short&quot;, „put&quot; vagy „bear&quot; kifejezést hordozzák a nevükben. A BÉT-en elérhető certifikátok esetében ezek közül a long illetve a short elnevezés jelenik meg.

**Növekszik a tét - a tőkeáttétel**

A tőkeáttétel azt jelenti, hogy a befektetett tőkénknél nagyobb méretű pozíciót vállalunk. Erre speciális tőkeáttételes terméktípusok – turbo certifikátok és határidős ügyletek – használatával, illetve hitelből való finanszírozással van lehetőség. A tőkeáttételes pozíciók kockázata azonban nem a befektetett tőke mennyiségével, hanem a felvett pozíció méretével arányos, így egy pl. ötszörös tőkeáttételű pozíciónál a kockázat – tehát a nyereség vagy a veszteség – mértéke is ötszörösen jelentkezik az alaptermék egységnyi árváltozásának hatására. !

A turbók az alaptermék ármozgására épülő tőkeáttételt hordoznak magukban. A klasszikus warrantokhoz képest a turbók sajátossága, hogy értékük abszolút mértékű változása kvázi lineáris függvénye a mögöttes termékek áralakulásnak (természetesen ez az adott abszolút értékű változás a turbó árához mérten eltérő attól, mintha az alaptermék árához viszonyítanánk, éppen a tőkeáttételes jelleg miatt). Ebből következően a tőkeáttételes certifikátok ára könnyen számolható az alaptermék árából.

A turbók certifikátok hátrányai között említendő ugyanakkor a hirtelen áresés, amit kedvezőtlen irányú árelmozdulás esetén mutatnak. Ha az alaptermék ára az előre rögzített korlátot eléri vagy átlépi, akkor a turbó megszűnik, és a veszteség véglegesen realizálódik. Ezt a veszteségkorlátot (stop loss barrier) kiütési pontnak (knock-out) vagy küszöbnek is nevezik, amely ritkább esetben megegyezik a termék lehívási árával (strike price), de jellemzően a lehívási ártól eltérő, a veszteség mértékét korlátozó árszint.

A turbókba való befektetéskor az alábbi tényezőket érdemes figyelembe venni:

- A turbók spekulációs célra és elsősorban rövid távú befektetésre szolgálnak, bizonyos körülmények között pedig a teljes befektetett összeg elvesztésével járhatnak. Annál többet viszont a befektető nem veszíthet bármilyen kedvezőtlen ármozgás esetén sem.
- Mivel a termékek széles köre áll a befektetők rendelkezésére, érdemes tájékozódni az adott termék pontos felépítéséről és működéséről.
- A kockázat csökkenthető, ha a befektető kerüli azokat a termékeket, amelyek alaptermékének aktuális ára közel van a korláthoz.
- A piaci áralakulások folyamatos nyomon követése ajánlott.
- Minél magasabb a termékhez kapcsolódó tőkeáttétel, annál nagyobb a kockázat.
- A turbók árának változásával folyamatosan változik a turbók tőkeáttétele: a befektető számára kedvező árelmozdulások esetén folyamatosan csökken a turbó tőkeáttétele. Kedvezőtlen irányú mozgások esetén pedig a tőkeáttétel mértéke egyre gyorsuló ütemben nő, mígnem a certifikát eléri a kiütési pontot.

Az aktuálisan elérhető certifikátok és turbo warrantok listája megtalálható a [BÉT honlapján.](https://bet.hu/oldalak/azonnali_piac#certifikat/)