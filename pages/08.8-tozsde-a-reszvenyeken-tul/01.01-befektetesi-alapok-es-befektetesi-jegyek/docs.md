---
title: 'Befektetési alapok és befektetési jegyek'
taxonomy:
    category:
        - docs
---

A befektetési alap egy olyan eszköz, amely azt teszi lehetővé, hogy az egyes befektetők, egy "közös vagyontömegbe" fektessék be megtakarításaikat úgy, hogy befektetési jegyeket vásárolnak. Ha egy befektető szeretné befektetni megtakarított pénzét, de nem ismeri alaposan a tőkepiacot, és nem tudja eldönteni, hogy melyik részvényt vagy kötvényt vásárolja meg, akkor jó megoldást jelentenek a befektetési alapok. A befektetési alapok a "sok kicsi sokra megy" elv alapján működnek: összegyűjtik több befektető pénzét, majd az így összegyűlt vagyont az alapokat kezelő befektetési szakemberek különböző befektetési formákban helyezik el.

Amikor egy befektetési alapban pénzt helyez el a befektető, akkor a befizetett összegnek megfelelő értékben befektetési jegyeket kap. Az összegyűlt vagyonból az alapkezelő (az. ún. befektetési politikában meghatározott szabályok szerint) különböző értékpapírokat vagy ingatlanokat vásárol, vagyis portfóliót képez belőlük. A befektetési alap kockázata a befektetési politikától és a mögöttes eszközök kockázatától függ, minél kockázatosabb eszközöket vesz (vagy vehet) az alapkezelő, annál kockázatosabb lesz az alap is. A befektetési jegyek után az alapkezelő nem kamatot, hanem hozamot ér el az ügyfélnek, viszont ez a hozam előre nem meghatározható. A befektetési jegy egy olyan értékpapír, melynek minden nap más-más árfolyama van, ennek értékét az alapban levő értékpapírok árfolyamai határozzák meg.

Az aktuálisan elérhető befektetési jegyek listája megtalálható a [BÉT](https://bet.hu/oldalak/azonnali_piac#befektetesi_jegy) honlapján.