---
title: 'Részvényesi jogok és társasági események'
---

Egy részvény megvásárlása nem csupán az árfolyamváltozásból fakadó nyereséggel vagy veszteséggel jár együtt. A részvény vásárlásával ugyanis a befektető a társaság tulajdonosává válik, ami speciális vagyoni illetve tagsági jogokkal is felruházza.

- A részvényesi jogok közül a befektetés hozamát a kifizetett **osztalék** mértéke befolyásolja. A társaság mérleg szerinti eredménye a közgyűlés döntésének alapján a birtokolt részvények arányában szétosztásra kerülhet a részvényesek között.
- A részvényesnek joga van **részt venni a társaság közgyűlésén** , ott felvilágosítást kérhet, illetve észrevételt, indítványt tehet, betekintést kérhet a társaság tevékenységéről szóló jelentésekbe, valamint szavazhat.
- Élhet az ún. **kisebbségi jogok** igénybevételével (a szavazatok legalább öt százalékával rendelkező részvényeseknek lehetőségük van közgyűlés összehívására, közgyűlésen valamely kérdés napirendre való felvetetésére, üzletvezetés megvizsgáltatására).
- A részvénytársaság jogutód nélküli megszűnése esetén az egyéb jogosultak kielégítését követően jogosult a megmaradt, felosztható vagyon arányos részére **(likvidációs hányadhoz való jog)**.

A részvényesi jogok gyakorlásának minimális feltétele, hogy az adott társasági esemény (közgyűlés vagy osztalékfizetés) előtt, egy meghatározott napon (az ún. fordulónapon) a tulajdonunkban legyen az adott részvény. A fordulónapot a KELER Zrt. szabályzata határozza meg, alapesetben az adott társasági esemény (tehát a közgyűlés napja, illetve az osztalékfizetés kezdőnapja) napját 5 elszámolási nappal megelőző napra esik. Ahhoz azonban, hogy ezen a napon a részvény a tulajdonunkban legyen, legkésőbb az adott piac elszámolási ciklusának megfelelő számú nappal (magyar piacon ez jelenleg 2) korábban kell a tőzsdén megvásárolni az adott papírt. Ez tehát annyit jelent, hogy a jogok gyakorlásához 7 elszámolási nappal korábban kell a tőzsdén megvenni a részvényt.

Osztalékfizetés vonatkozásában ez azt jelenti, hogy aki az osztalék kifizetésének meghirdetett kezdőnapja előtt legkésőbb 7 elszámolási nappal (amely a jelenlegi gyakorlat szerint 7 kereskedési napot is jelent) vásárolja meg a részvényt, az még jogosult az osztalékra (ennek megfelelően az ezen a napon vagy korábban eladó befektető már nem jogosult rá). A kifizetés kezdőnapját 6 elszámolási nappal megelőzően azonban már osztalékjogosultság nélküli szelvényekkel folyik a kereskedés a BÉT-en.

**Részvétel a Közgyűlésen**

A közgyűlés a társaság részvényeseiből álló, legfőbb döntési szerve. A vállalatot érintő legfontosabb döntések tartoznak a hatáskörébe, mint például az alapszabály módosítása, társasági forma megválasztása, igazgatóság és felügyelőbizottság tagjainak megválasztása, valamint díjazásuk megállapítása, a beszámoló elfogadása vagy a tőkeemelés. A közgyűlés összehívását a társaság hirdetményben teszi közzé, a befektetőnek pedig jeleznie kell részvételi szándékát a befektetési szolgáltatójának.

A befektetési szolgáltató öt munkanappal a közgyűlést megelőzően tulajdonosi megfeleltetést ad le a KELER Zrt. részére a társasági esemény fordulónapjára vonatkozó állapotról, melyet a KELER Zrt. továbbít a kibocsátó, illetve a részvénykönyv vezető felé. A részvényesnek (vagy meghatalmazottjának) ezt követően regisztráltatnia kell magát a közgyűlési hirdetményben megadott helyen és módon. További törvényi feltétele a közgyűlésen való személyes jog gyakorlásának a „tulajdonosi igazolás&quot; a közgyűlésen való bemutatása / átadása.

A fenti lépések véghezvitelét követően vehet részt a részvényes a közgyűlésen és gyakorolhatja részvényesi jogait. A részvénykönyvi bejegyzéssel, a közgyűlésen való részvétellel kapcsolatos eljárások tekintetében a kibocsátók Alapszabálya további speciális rendelkezéseket, feltételeket is megállapíthat. Az egyes Kibocsátók Alapszabálya megtekinthető az adott Kibocsátó székhelyén, de elérhető a BÉT honlapján is.